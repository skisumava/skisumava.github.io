---
layout: post
title: "ORIENTAČNÍ BĚH ve Vimperku"
preview-image: "/img/20230326_mcr_honsova.jpg"
author: Romana Roučková
excerpt_separator: <!--more-->
---

Sezóna 2023 v podání vimperských orienťáků

I letošní orienťácká sezóna byla velmi pestrá a mohli jsme tak navštívit řadu zajímavých míst, ať už různorodých závodních prostorů, turistických lokalit a různých zajímavostí.
V zimě jsme si (někteří poprvé) vyzkoušeli lyžařský orientační běh (LOB) ve Vítkovicích v Krkonoších, což je skvělá zkušenost pro orienťáky i milovníky běžeckého lyžování. 
V dubnu už startovali první závody v klasickém orientačním běhu a vše začalo hned 1. dubna startem seriálu Czech O-tour poblíž Plzně. V rámci tohoto seriálu byl v létě závod na Kokořínsku a za nedlouho seriál vyvrcholí na Kubově Huti pořádaný také za našeho přispění!

V rámci jihočeského žebříčku jsme letos navštívili mimo jiné Hojnou Vodu v Novohradských horách, Kardašovu Řečici, tradiční závod „Kapr“ tentokrát u zámku v Drahonicích či Prachatice, kde se konal zajímavý městský sprint.
Velmi zajímavá byla také Veteraniáda ČR, která se konala na úpatí Ještědu, či další tradiční prázdninový závod Pěkné prázdniny v Českém ráji. Orientace ve skalách je rozhodně výzva! I proto jsme se zúčastnili prázdninového soustředění v Sedmihorkách s kamarády z českobudějovického oddílu. Letní závodění jsme zakončili na závodech Interkompas, kde pořadatelé připravili příjemné zpestření ve formě závodu v O-bludišti v Dolní Pěně.                                                              
Na Sv. Václava jsme absolvovali veřejný závod při MČR v knock-out sprintu v Písku. Jednalo se opět o městský sprint v historickém centru Písku, takže opět skvělý zážitek!

Nyní nás čeká pořádání výše zmíněného závodu v rámci seriálu Czech O-tour na Kubově Huti v termínu 28.-29.10.2023, tak využijte této jedinečné možnosti a přijďte si také vyzkoušet orientační běh! Jednou z možností je i absolvování tréninku na Vodníku, kde budou v průběhu pátka a soboty rozmístěné kontroly v lese. Více info o tréninku u Romany Roučkové (tel.: 731 530 366), o víkendových závodech na www.o-tour.cz.


<!--more-->