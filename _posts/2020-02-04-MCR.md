---
layout: post
title: "Mistrovství ČR v běhu na lyžích 2020"
preview-image: "/img/msj.jpg"
author: Zbynek Pavlásek
excerpt_separator: <!--more-->
---

Ve dnech 31.1. - 2.2. 2020 se uskutečnilo MČR v běhu na lyžích pro rok 2020 ve Vysočina aréně v Novém Městě na Moravě. Přes pro lyžaře značně nepříznivé povětrnostní podmínky, které v současnosti panují, se pořadatelům podařilo připravit kvalitní a náročné tratě. Náš Fischer Ski klub Šumava Vimperk byl na tomto prvním vrcholu sezóny zastoupen čtrnácti závodníky a to zejména v kategoriích staršího dorostu. Závodníky přijel z Vimperka podpořit početný fan-klub složený zejména z řad rodičů a sourozenců. Děkujeme za podporu! A jak jsme si vedli?.

<!--more-->

V pátečním sprintu klasicky postoupilo hned devět našich sprinterů do čtvrtfinálových rozjížděk a až do finále se probojovali dva starší dorostenci našeho klubu: Šimon Pavlásek a Mathias Vacek. Lépe se v něm dařilo Šimonovi, který si dojel pro stříbrnou medaili, Mahtias skončil pátý. V téže kategorii skončil celkově na 12. místě Josef Kadlec (6.místo v semifinále). Anežka Honsová po pátém místě v semifinále starších dorostenek skončila celkově devátá. Finálové zastoupení jsme měli i v nejprestižnější kategorii mužů díky Tomáši Kalivodovi. Ten si však po výborném začátku vybral porci smůly v podobě zlomené hole. Přes veškerou snahu již získanou ztrátu nedotáhl a skončil na šestém místě. Pro bronz si za vítězným Michalem Novákem dojel rodák z Horské Kvildy Miroslav Rypl, závodící za Duklu Liberec.

V sobotu byly na programu intervalové závody volně a na tratích se bojovalo doslova o každou vteřinku. Pro mistrovský titul v kategorii staršího dorostu si v dresu průběžného leadera seriálu ČP dojel Šimon Pavlásek s téměř dvacetivteřinovým náskokem na duo závodníků z Karlových Varů Hozák, Štecher. Sedmé místo v této kategorii obsadil zklamaný Mathias Vacek, který až do poloviny závodu průběžně vedl, ale v závěru mu došly síly a na nejlepší ztrácel. Ostatním našim závodníkům se příliš nedařilo a rozhodně byli nachystáni na posun v pořadí při nedělních závodech s hromadnými starty klasicky.

A to se většině z nich opravdu podařilo. V mladších dorostenkách skončila v klasice Anežka Pavlásková na 19. místě, Jarda Zahradník byl mezi mladšími dorostenci 25. Ve starších dorostencích si s obrovskou satisfakci za sobotu dojel pro mistrovský titul Mathias Vacek, který nechal všechny své pronásledovatele o více jak půl minuty za sebou. Slabší závod si vybral Šimon Pavlásek na 8.místě, naopak výborně si vedl, těsně za ním o rok mladší Antonín Honsa na desátém místě, sedmnáctý finišoval Jan Řezník, Honza Sáska na dokončil závody na 22. a Jakub Sládek na 24. místě.

Ve starších dorostenkách podruhé o víkendu do první desítky probojovala Anežka Honsová.

Ještě jedna medaile na nás čekala v kategorii juniorů. Jakub Švejda až do posledních metrů bojoval o juniorský titul, nakonec z toho bylo po krásném souboji cenné stříbro a téměř jistá nominace na březnové MSJ. Velmi pěkně si mezi juniory vedl také Matěj Vachuta, jenž dojel do cíle na devátém místě.

V hlavní kategorii mužů jezdila dlouhou dobu pospolu pětice závodníků, ve které pracoval i náš Tomáš Kalivoda. V závěrečném okruhu již však na nejlepší nestačil a zůstalo na něj páté místo s minutovou ztrátou na vítěze, taktéž „šumaváka“ Miroslava Rypla. Gratulujeme!

Pro úplnost zmíníme ještě výsledky dalších odchovanců našeho klubu, kteří v současné době závodí za jiné oddíly. Barbora Havlíčková (DULI) si z Nového Města na Moravě odváží dva juniorské tituly z distančních závodů a bronz ze sprintu, Adéla Nováková (SCPL) byla v téže kategorii druhá v klasickém sprintu a rovněž druhá v nedělní klasice a konečně Luděk Šeler (SCPL) si po klasickém sprintu také užíval stříbrnou radost. Všem závodníkům gratulujeme k předvedeným výkonům a přejeme hodně úspěchu v dalších závodech
